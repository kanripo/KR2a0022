# -*- mode: mandoku-view; -*-
#+TITLE: 周書
#+DATE: 2015-08-24 22:20:42.461156
#+PROPERTY: ID KR2a0022
#+PROPERTY: BASEEDITION WYG    
#+PROPERTY: JUAN 卷四十七
<pb:KR2a0022_WYG_047-1a>¶
欽定四庫全書¶
　周書卷四十七¶
　　唐　令　狐　徳　棻　等　撰¶
　列傳第三十九¶
　　藝術¶
　　　異儁¶
　　　蔣昇¶
　　　姚僧垣(子最/)¶
<pb:KR2a0022_WYG_047-1b>¶
　　　黎景熙¶
　　　趙文深¶
　　　褚該(强練/)　(衛元嵩/)¶
太祖受命之始屬天下分崩于時戎馬交馳而學術之¶
士蓋寡故曲藝末技咸見引納至若兾儁蔣昇趙文深¶
之徒雖才愧昔人而名著當世及剋定鄢郢俊異畢集¶
樂茂雅蕭吉以隂陽顯庾季才以天官稱史元華相術¶
擅竒許奭姚僧垣方藥特妙斯皆一時之羙也茂雅元¶
<pb:KR2a0022_WYG_047-2a>¶
華許奭史失其傳季才蕭吉官成於隋自餘紀於此篇¶
以備遺闕云爾¶
兾儁字僧儁太原陽邑人也性沉謹善隸書特工模寫¶
魏太昌初為賀拔岳墨曹參軍及岳被害太祖引為記¶
室時侯莫陳悦阻兵隴右太祖志在平之乃令儁偽為¶
魏帝勅書與費也頭令將兵助太祖討悦儁依舊勅模¶
寫及代舍人主書等署與真無異太祖大悦費也頭已¶
曾得魏帝勅書及見此勅不以為疑遂遣歩騎一千受¶
<pb:KR2a0022_WYG_047-2b>¶
太祖節度大統𥘉除丞相府城局參軍封長安縣男邑¶
二百户從復𢎞農戰沙苑進爵為子出為華州中正十¶
三年遷襄樂郡守尋徵敎世宗及宋獻公等隸書時俗¶
入書學者亦行束修之禮謂之謝章儁以書字所興起¶
自蒼頡若同常俗未為合禮遂啓太祖釋奠蒼頡及先¶
聖先師除黄門侍郎本州大中正累遷撫軍將軍右金¶
紫光禄大夫都督通直散騎常侍車騎大將軍儀同三¶
司世宗二年以本官為大使廵歴州郡察風俗理冤滯¶
<pb:KR2a0022_WYG_047-3a>¶
還拜小御正尋出為湖州刺史性退靜毎以清約自處¶
前後所歴頗有聲稱尋加驃騎大將軍開府儀同三司¶
改封昌樂縣伯又進爵為侯增邑并前一千六百户後¶
以疾卒¶
蔣昇字鳯起楚國平河人也父儁魏南平王府從事中¶
郎趙興郡守昇性恬靜少好天文𤣥象之學太祖雅信¶
待之常侍左右以備顧問大統二年東魏將竇泰入冦¶
濟自風陵頓軍潼闗太祖出師馬牧澤時西南有黄紫¶
<pb:KR2a0022_WYG_047-3b>¶
氣抱日從未至酉太祖謂昇曰此何祥也昇曰西南未¶
地主土土王四季秦之分也今大軍既出喜氣下臨必¶
有大慶於是進軍與竇泰戰擒之自後遂降河東剋𢎞¶
農破沙苑由此愈被親禮九年高仲密以北豫州来附¶
太祖欲遣兵援之又以問昇昇對曰春王在東熒惑又¶
在井鬼之分行軍非便太祖不從軍遂東行至邙山不¶
利而還太師賀拔勝怒白太祖曰蔣昇罪合萬死太祖¶
曰蔣昇固諫云出師不利此敗也孤自取之非昇過也¶
<pb:KR2a0022_WYG_047-4a>¶
魏恭帝元年以前後功授車騎大將軍儀同三司封高¶
城縣子邑五百户保定二年增邑三百户除河東郡守¶
尋入為太史中大夫以老請致仕詔許之加定州刺史¶
卒於家¶
姚僧垣字法衛吳興武康人吳太常信之八世孫也曾¶
祖郢宋員外散騎常侍五城侯父菩提梁高平令嘗嬰¶
疾歴年乃留心醫藥梁武帝性又好之每召菩提討論¶
方術言多會意由是頗禮之僧垣幼通洽居䘮盡禮年¶
<pb:KR2a0022_WYG_047-4b>¶
二十四即傳家業梁武帝召入禁中面加討試僧垣酬¶
對無滯梁武帝甚竒之大通六年解褐臨川嗣王國左¶
常侍大同五年除驃騎廬陵王府田曹參軍九年還領¶
殿中醫師時武陵王所生葛修華宿患積時方術莫効¶
梁武帝乃令僧垣視之還具説其狀并記增損時候梁¶
武帝歎曰卿用意綿密乃至於此以此候疾何疾可逃¶
朕常以前代名人多好此術是以每恒留情願識治體¶
今聞卿説益開人意十一年轉領大醫正加文徳主帥¶
<pb:KR2a0022_WYG_047-5a>¶
直閤將軍梁武帝嘗因發熱欲服大黄僧垣曰大黄乃¶
是快藥然至尊年高不宜輕用帝弗從遂至危篤梁簡¶
文帝在東宫甚禮之四時伏臘毎有賞賜太清元年轉¶
鎭西湘東王府中記室參軍僧垣少好文史不留意於¶
章句時商畧今古則為學者所稱及侯景圍建業僧垣¶
乃棄妻子赴難梁武帝嘉之授戎昭將軍湘東王府記¶
室參軍及宫城䧟百官逃散僧垣假道歸至吳興謁郡¶
守張嶸嶸見僧垣流涕曰吾過荷朝㤙今報之以死君¶
<pb:KR2a0022_WYG_047-5b>¶
是此邦大族又朝廷舊臣今日得君吾事辦矣俄而景¶
兵大至攻戰累日郡城遂陷僧垣竄避乆之乃被拘執¶
景將侯子鑒素聞其名深相器遇因此𫉬免及梁簡文¶
嗣位僧垣還建業以本官兼中書舍人子鑒尋鎭廣陵¶
僧垣又隨至江北梁元帝平侯景召僧垣赴荆州改授¶
晉安王府諮議其時雖剋平大亂而任用非才朝政混¶
淆無復綱紀僧垣毎深憂之謂故人曰吾觀此形勢禍¶
敗不乆今時上策莫若近關聞者皆掩口竊笑梁元帝¶
<pb:KR2a0022_WYG_047-6a>¶
嘗有心腹疾乃召諸醫議治療之方咸謂至尊至貴不¶
可輕脱宜用平藥可漸宣通僧垣曰脉洪而實此有宿¶
食非用大黄必無差理梁元帝從之進湯訖果下宿食¶
因而疾愈梁元帝大喜時初鑄錢一當十乃賜錢十萬¶
實百萬也及大軍剋荆州僧垣猶侍梁元帝不離左右¶
為軍人所止方泣涕而去尋而中山公護使人求僧垣¶
僧垣至其營復為燕公于謹所召大相禮接太祖又遣¶
使馳驛徵僧垣謹固留不遣謂使人曰吾年時衰暮疹¶
<pb:KR2a0022_WYG_047-6b>¶
疾嬰沉今得此人望與之偕老太祖以謹勲徳隆重乃¶
止焉明年隨謹至長安武成元年授小畿伯下大夫金¶
州刺史伊婁穆以疾還京請僧垣省疾乃云自腰至臍¶
似有三縛兩脚緩縱不復自持僧垣為診脉處湯三劑¶
穆初服一劑上縛即解次服一劑中縛復解又服一劑¶
三縛悉除而兩脚疼痺猶自攣弱更為合散一劑稍得¶
屈申僧垣曰終待霜降此患當愈及至九月遂能起行¶
大將軍襄樂公賀蘭隆先有氣疾加以水腫喘息奔急¶
<pb:KR2a0022_WYG_047-7a>¶
坐卧不安或有勸其服决命大散者其家疑未能決乃¶
問僧垣僧垣曰意謂此患不與大散相當若欲自服不¶
煩賜問因而委去其子殷勤拜請曰多時抑屈今日始¶
來竟不可治意實未盡僧垣知其可差即為處方勸使¶
急服便即氣通更服一劑諸患悉愈天和元年加授車¶
騎大將軍儀同三司大將軍樂平公竇集暴感風疾精¶
神瞀亂無所覺知諸醫先視者皆云已不可救僧垣後¶
至曰困則困矣終當不死若專以見付相為治之其家¶
<pb:KR2a0022_WYG_047-7b>¶
忻然請受方術僧垣為合湯散所患即瘳大將軍永世¶
公叱伏列椿苦利積時而不廢朝謁燕公謹嘗問僧垣¶
曰樂平永世俱有痼疾若如僕意永世差輕對曰夫患¶
有深淺時有剋殺樂平雖困終當保全永世雖輕必不¶
免死謹曰君言必死當在何時對曰不出四月果如其¶
言謹歎異之六年遷遂伯中大夫建徳三年文宣太后¶
寢疾醫巫雜説各有異同高祖御内殿引僧垣同坐曰¶
太后患勢不輕諸醫並云無慮朕人子之情可以意得¶
<pb:KR2a0022_WYG_047-8a>¶
君臣之義言在無隱公謂何如對曰臣無聽聲視色之¶
妙特以經事已多准之常人竊以憂懼帝泣曰公既決¶
之矣知復何言尋而太后崩其後復因召見帝問僧垣¶
曰姚公為儀同㡬年對曰臣忝荷朝恩於兹九載帝曰¶
勤勞有日朝命宜隆乃授驃騎大將軍開府儀同三司¶
又勅曰公年過縣車可停朝謁若非别勅不勞入見四¶
年高祖親戎東討至河陰遇疾口不能言臉垂覆目不¶
復瞻視一足短縮又不得行僧垣以為諸藏俱病不可¶
<pb:KR2a0022_WYG_047-8b>¶
並治軍中之要莫先於語乃處方進藥帝遂得言次又¶
治目目疾便愈末乃治足足疾亦瘳比至華州帝已痊¶
復即除華州刺史仍詔隨入京不令在鎭宣政元年表¶
請致仕優詔許之是嵗高祖行幸雲陽遂寢疾乃詔僧¶
垣赴行在所内史栁昇私問曰至尊貶膳日乆脉候何¶
如對曰天子上應天心或當非愚所及若凡庶如此萬¶
無一全尋而帝崩宣帝初在東宫常苦心痛乃令僧垣¶
治之其疾即愈帝甚悦及即位恩禮彌隆常從容謂僧¶
<pb:KR2a0022_WYG_047-9a>¶
垣曰常聞先帝呼公為姚公有之乎對曰臣曲荷殊私¶
實如聖㫖帝曰此是尚齒之辭非為貴爵之號朕當為¶
公建國開家為子孫永業乃封長壽縣公邑一千户册¶
命之日又賜以金帶及衣服等大象二年除太醫下大¶
夫帝尋有疾至于大漸僧垣宿直侍帝謂隋公曰今日¶
性命唯委此人僧垣知帝診候危殆必不全濟乃對曰¶
臣荷恩既重思在効力但恐庸短不逮敢不盡心帝頷¶
之及靜帝嗣位遷上開府儀同大將軍隋開皇初進爵¶
<pb:KR2a0022_WYG_047-9b>¶
北絳郡公三年卒時年八十五遺誡衣白帢入棺朝服¶
勿歛靈上唯置香奩毎日設清水而已贈本官加荆湖¶
三州刺史僧垣醫術高妙為當世所推前後効驗不可¶
勝記聲譽既盛逺聞邊服至於諸蕃外域咸請託之僧¶
垣乃搜採竒異參校徵効者為集騐方十二卷又撰行¶
記三卷行於世長子察在江南¶
次子最字士㑹幼而聰敏及長博通經史尤好著述年¶
十九隨僧垣入闗世宗盛聚學徒校書於麟趾殿最亦¶
<pb:KR2a0022_WYG_047-10a>¶
預為學士俄授齊王憲府水曹參軍掌記室事特為憲¶
所禮接賞賜隆厚宣帝嗣位憲以嫌疑被誅隋文帝作¶
相追復官爵最以陪遊積歲恩顧過隆乃録憲功績為¶
傳送上史局最幼在江左迄于入闗未習醫術天和中¶
齊王憲奏高祖遣最習之憲又謂最曰爾博學高才何¶
如王襃庾信王庾名重兩國吾視之蔑如接待資給非¶
爾家比也爾宜深識此意勿不存心且天子有勅彌須¶
勉勵最於是始受家業十許年中畧盡其妙毎有人造¶
<pb:KR2a0022_WYG_047-10b>¶
請効驗甚多隋文帝踐極除太子門大夫以父憂去官¶
哀毁骨立既免䘮襲爵北絳郡公復為太子門大夫俄¶
轉蜀王秀友秀鎮益州遷秀府司馬及平陳察至最自¶
以非嫡讓封於察隋文帝許之秀後隂有異謀隋文帝¶
令公卿窮治其事開府慶整郝偉等並推過於秀最獨¶
曰凡有不法皆最所為王實不知也搒訊數百卒無異¶
辭最竟坐誅時年六十七論者義之撰梁後畧十卷行¶
於世¶
<pb:KR2a0022_WYG_047-11a>¶
黎景熙字季明河間鄚人也少以字行於世曾祖嶷魏¶
太武時從破平凉有功賜爵容城縣男加鷹揚將軍後¶
為燕郡守祖鎭襲爵為員外散騎侍郎父瓊太和中襲¶
爵歴員外郎魏縣令後至鄜城郡守季明少好讀書性¶
强記黙識而無應對之能其從祖廣太武時為尚書郎¶
善古學嘗從吏部尚書清河崔𤣥伯受字義又從司徒¶
崔浩學楷篆自是家傳其法季明亦傳習之頗與許氏¶
有異又好占𤣥象頗知術數而落魄不事生業有書千¶
<pb:KR2a0022_WYG_047-11b>¶
餘卷雖窮居獨處不以飢寒易操與范陽盧道源為莫¶
逆之友永安中道源勸令入仕始為威烈將軍魏孝武¶
初遷鎭逺將軍尋除歩兵校尉及孝武西遷季明乃寓¶
居伊洛侯景徇地河外召季明從軍尋授銀青光祿大¶
夫加中軍將軍拜行臺郎中除黎陽郡守季明從至懸¶
瓠察景終不足恃遂去之客於潁川以世路未清欲優¶
遊卒歲時王思政鎮潁川累使召季明不得已出與相¶
見留於内館月餘太祖又徵之遂入闗乃令季明正定¶
<pb:KR2a0022_WYG_047-12a>¶
古今文字於東閣大統末除安西將軍尋拜著作佐郎¶
於時倫輩皆位兼常伯車服華盛唯季明獨以貧素居¶
之而無愧色又勤於所職著述不怠然性尤專固不合¶
於時是以一為史官遂十年不調魏恭帝元年進號平¶
南將軍右銀青光禄大夫六官建為外史上士孝閔帝¶
踐阼加征南將軍右金紫光禄大夫時大司馬賀蘭祥¶
討吐谷渾詔季明從軍還除驃騎將軍右光禄大夫武¶
成末遷外史下大夫保定三年盛營宫室春夏大旱詔¶
<pb:KR2a0022_WYG_047-12b>¶
公卿百寮極言得失季明上書曰臣聞成湯遭旱以六¶
事自陳宣王太甚而珪璧斯竭豈非逺慮元元俯哀兆¶
庶方今農要之月時雨猶愆率土之心有懷渇仰陛下¶
垂情萬類子愛羣生覲禮百神猶未豐洽者豈或作事¶
不節有違時令舉措失中儻邀斯旱春秋君舉必書動¶
為典禮水旱隂陽莫不應行而至孔子曰言行君子之¶
所以動天地可不愼乎春秋莊公三十一年冬不雨五¶
行傳以為是歲一年而三築臺奢侈不恤民也僖公二¶
<pb:KR2a0022_WYG_047-13a>¶
十一年夏大旱五行傳以為時作南門勞民興役漢惠¶
帝二年夏大旱五年夏大旱江河水少谿澗水絶五行¶
傳以為先是發民十四萬六千人城長安漢武帝元狩¶
三年夏大旱五行傳以為是歲發天下故吏穿昆明池¶
然則土木之功動民興役天輒應之以異典籍作誡儻¶
或可思上天譴告改之則善今若息民省役以答天譴¶
庶靈澤時降嘉穀有成則年登可覬子來非晚詩云民¶
亦勞止迄可小康惠此中國以綏四方或恐極陽生隂¶
<pb:KR2a0022_WYG_047-13b>¶
秋多雨水年復不登民將無覬如又薦飢為慮更甚時¶
豪富之家競為奢麗季明又上書曰臣聞寛大所以兼¶
覆慈愛可以懷衆故天地稱其高厚者萬物得其容飬¶
焉四時著其寒暑者庶類資其忠信焉是以帝王者寛¶
大象天地忠信則四時招摇東指天下識其春人君布¶
徳率土懷其惠伏惟陛下資乾御㝢品物咸亨時乘六¶
龍自强不息好問受規天下幸甚自古至治之君亦皆¶
廣延博訪詢採蒭蕘置皷樹木以求其過頃年亢旱踰¶
<pb:KR2a0022_WYG_047-14a>¶
時人懷望歲陛下爰發明詔廣求人瘼同禹湯之罪已¶
高宋景之守正澍雨應時年穀斯稔剋已節用慕質惡¶
華此則尚矣然而朱紫仍耀於衢路綺縠猶侈於豪家¶
裋褐未充於細民糟糠未厭於編户此則勸導之理有¶
所未周故也今雖導之以政齊之以刑風俗固難以一¶
矣昔文帝集上書之囊以作帷帳惜十家之産不造露¶
臺後宫所幸衣不曵地方之今日富室之飾曾不如婢¶
隸之服然而以身率下國富刑清廟稱太宗良有以也¶
<pb:KR2a0022_WYG_047-14b>¶
臣聞聖人乆於其道而天下化成今承魏氏䘮亂之後¶
貞信未興宜先遵五羙屏四惡革浮華之俗抑流競之¶
風察鴻都之小藝焚雉頭之異服無益之貨勿重於時¶
虧徳之器勿陳於側則民知徳矣臣又聞之為治之要¶
在於選舉若差之毫釐則有千里之失後來居上則致¶
積薪之譏是以古之善為治者貫魚以次任必以能爵¶
人於朝不以私愛簡材以授其官量能以任其用官得¶
其材用當其器六轡既調坐致千里虞舜選衆不仁者¶
<pb:KR2a0022_WYG_047-15a>¶
逺則庶事康哉民知其化矣帝覽而嘉之時外史廨宇¶
屢移未有定所季明又上言曰外史之職漢之東觀儀¶
等石渠司同天禄是乃廣内祕府藏言之奥帝王所寳¶
此焉攸在自魏及周公館不立臣雖愚瞽猶知其非是¶
以去年十一月中敢冐陳奏將降中㫖即遣修營荏苒¶
一周未加功力臣職思其憂敢不重請帝納焉於是廨¶
宇方立天和三年進車騎大將軍儀同三司後以疾卒¶
趙文深字徳本南陽宛人也父遐以醫術進仕魏為尚¶
<pb:KR2a0022_WYG_047-15b>¶
藥典御文深少學楷隸年十一獻書於魏帝立義歸朝¶
除大丞相府法曹參軍文深雅有鍾王之則筆勢可觀¶
當時碑牓唯文深及兾儁而已大統十年追論立義功¶
封白石縣男邑二百户太祖以隸書紕繆命文深與黎¶
季明沈遐等依説文及字林刋定六體成一萬餘言行¶
於世及平江陵之後王褒入關貴遊等翕然並學褒書¶
文深之書遂被遐棄文深慙恨形於言色後知好尚難¶
反亦攻習褒書然竟無所成轉被譏議謂之學歩邯鄲¶
<pb:KR2a0022_WYG_047-16a>¶
焉至於碑牓餘人猶莫之逮王褒亦毎推先之宫殿樓¶
閣皆其迹也遷縣伯下大夫加儀同三司世宗令至江¶
陵書景福寺碑漢南人士亦以為工梁主蕭察觀而羙¶
之賞遺甚厚天和元年露寢等初成文深以題牓之功¶
増邑二百户除趙興郡守文深雖外任每須題牓輒復¶
追之後以疾卒¶
褚該字孝通河南陽翟人也晉末遷居江左祖長樂齊¶
竟陵王錄事參軍父義昌梁鄱陽王中記室該幼而謹¶
<pb:KR2a0022_WYG_047-16b>¶
厚有譽郷曲尤善醫術見稱於時仕梁歴武陵王府參¶
軍隨府西上後與蕭撝同歸國授平東將軍左銀青光¶
禄大夫轉驃騎將軍右光禄大夫武成元年除醫正上¶
士自許奭死後該稍為時人所重賔客迎候亞於姚僧¶
垣天和初遷縣伯下大夫五年進授車騎大將軍儀同¶
三司該性淹和不自矜尚但有請之者皆為盡其藝術¶
時論稱其長者焉後以疾卒子士則亦傳其家業時有¶
强練不知何許人亦不知其名字魏時有李順興者語¶
<pb:KR2a0022_WYG_047-17a>¶
黙不恒好言未然之事當時號為李練世人以强類練¶
故亦呼為練焉容貌長壯有異於人神精敞怳莫之能¶
測意欲有所論説逄人輒言若値其不欲言縱苦加祈¶
請亦不相酬答𥘉聞其言畧不可解事過之後往往有¶
驗恒寄住諸佛寺好遊行民家兼歴造王公邸第所至¶
之處人皆敬而信之晉公護未誅之前曾手持一大瓠¶
到護第門外抵而破之乃大言曰瓠破子苦時柱國平¶
高公侯伏侯龍恩早依隨護深被任委强練至龍恩宅¶
<pb:KR2a0022_WYG_047-17b>¶
呼其妻元氏及其妾媵並婢僕等並令連席而坐諸人¶
以逼夫人苦辭不肻强練曰汝等一例人耳何有貴賤¶
遂逼就坐未㡬而護誅諸子並死龍恩亦伏法仍籍没¶
其家建德中毎夜上街衢邊樹大哭釋迦牟尼佛或至¶
申旦如此者累日聲甚哀怜俄而廢佛道二敎大象末¶
又以一無底囊歴長安市肆告乞市人爭以米麥遺之¶
强練張囊投之隨即漏之於地人或問之曰汝何為也¶
强練曰此亦無餘但欲使諸人見盛空耳至隋開皇初¶
<pb:KR2a0022_WYG_047-18a>¶
果移都於龍首山長安城遂空廢後亦莫知其所終又¶
有蜀郡衛元嵩者亦好言將來之事蓋江左寳誌之流¶
天和中著詩預論周隋廢興及皇家受命並有徵驗性¶
尤不信釋敎嘗上疏極論之史失其事故不為傳¶
史臣曰仁義之於敎大矣術藝之於用博矣狥於是者¶
不能無非厚於利者必有其害詩書禮樂所失也淺故¶
先王重其徳方術技巧所失也深故往哲輕其藝夫能¶
通方術而不詭於俗習技巧而必蹈於禮者豈非大雅¶
<pb:KR2a0022_WYG_047-18b>¶
君子乎姚僧垣診候精審名冠於一代其所全濟固亦¶
多焉而𢎞兹義方皆為令器故能享眉壽縻好爵老𣆀¶
云天道無親常與善人於是信矣¶
　¶
　¶
　¶
　¶
　周書卷四十七¶
